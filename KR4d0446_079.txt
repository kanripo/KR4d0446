# -*- mode: mandoku-view; -*-
#+TITLE: 吳文正集
#+DATE: 2015-08-25 00:09:34.014713
#+PROPERTY: ID KR4d0446
#+PROPERTY: BASEEDITION WYG    
#+PROPERTY: JUAN 卷七十九
<pb:KR4d0446_WYG_079-1a>¶
欽定四庫全書¶
　呉文正集巻七十九¶
　　　　　　　　　　　　　元　吳澄　撰¶
　　墓誌銘¶
　　　故臨川近山居士呉公墓誌銘¶
吾同姓也吾同郡也長吾一嵗實長三月十有七日爾¶
壯年值大運革不困於政役益昌其資産父存克相其¶
樹立父殁克光其繼述處時之艱如履坦途富而康且¶
<pb:KR4d0446_WYG_079-1b>¶
寧以孝於親致養及耋耄疾而憂䘮而殁睦族敬老禮¶
賓仁衆優逰林泉彊力健步八十有五無病而逝徳而¶
壽且考終已五福備者哉吾同郡同姓中有斯人其生¶
也吾欲兄事之而不可得其死也俾吾誌其葬庸詎可¶
辭乎嗚呼臨川之北安定之鄉㩂峯之近石塘之原此¶
吾近山居士君之宅也君諱仁彬字明叔曽大父顯祖¶
大父必興父有明母黄氏生宋淳祐戊申十月二日卒¶
元至順壬申五月三日配劉氏同年五月生至治壬戍¶
<pb:KR4d0446_WYG_079-2a>¶
閏五月卒君卒之年十有二月壬寅合葬焉子男三人¶
長聖任汀州路䝉古字學教授次聖和俱亡唯少子聖¶
達在女四壻黄張李雷孫男六女三曽孫四銘曰¶
堂堂斯翁五福萃躬隆隆斯藏百世允臧¶
　　　故逸士張君静翁墓誌銘¶
樂安南鄉之張號為富族其時有工進士詩賦者駞譽¶
鄉里伯仲聫貢于禮部曰炎發曰公著其季希賢亦以¶
登仕郎應轉運司貢南土既歸天朝登仕君先二公而¶
<pb:KR4d0446_WYG_079-2b>¶
殁子五人冢嫡元定字静翁年甫十有九已克樹立鞠¶
四㓜弟長而畢娶均先業以畀一無所私時多艱虞持¶
守未易乃能完其所有浸浸底于興盛年三十有七未¶
得子慨同祖同父之嗣續皆單獨謀於昆弟奉母董氏¶
命取母之孤姪子之名楠年四十有八子彬生晚慕引¶
年度世之説退居南園自稱丹霞子傳家事於長子楠¶
謂堪付託也年五十有九析資産為二明年命二子各¶
掌之又明年翛然而逝其生也宋開慶已未六月其逝¶
<pb:KR4d0446_WYG_079-3a>¶
也元延祐已未四月嵗辛酉正月八日葬雲盖望仙里¶
之大塘鳯阬凡三娶頼殷歐陽長子婦羅㓜子聘袁女¶
女適何適鄧適余孫男竹壽陽生至生孫女繡孃永豐¶
傅應甲為録家世大概卒葬嵗月前葬期十日楠衰絰¶
造門以余所親老友曽一元書來請銘静翁余所識聲¶
實每相聞昔也與其伯父二貢士善今又重曽之請於¶
是乎銘初邑有惡類乗勢暴横莫之敢攖逺近富民不¶
為所役服則為所魚肉静翁嶷立其間能不黨附又免¶
<pb:KR4d0446_WYG_079-3b>¶
禍害人以為難銘曰¶
大夫士庶人在保家在謹身嗚呼静翁保其家以隆謹¶
其身以終是可銘也已傳所録曰楨幹一家綱維鄉邑¶
無赫然之聲有隠然之重其言葢足徵云¶
　　　故槐庭居士王君墓誌銘¶
吉水王元福将葬其父居士君介新昌州判官李路來¶
請銘徃嵗元福客遊京師嘗及吾門文雅俊秀佳士也¶
今也悃悃懇懇揚其父之美惟永久是圖噫孝子哉謹¶
<pb:KR4d0446_WYG_079-4a>¶
按所述行實居士君諱思恭字敬甫家仁壽鄉之盧溪¶
世以積善稱警敏恢廓有才有智吉水與永豐鄰至元¶
丙子訖癸巳甲午冦出二境居者不敢安于家行者不¶
敢出于塗環二百里生理蕭然垂二十年官莫能制有¶
邑佐知居士足辦此事委之根捕不一月間獲其首從¶
空其巢穴自是逺邇安靖至今徳之人有爭忿詣門求¶
直諭以理法靡不心服無復至公府焉或與已不合靣¶
加誚責既而再見歡然畧無芥蔕賑恤窮匱施不望報¶
<pb:KR4d0446_WYG_079-4b>¶
勤儉起家至於富饒質朴恬淡不易其素它無嗜好惟¶
頗崇異教祈種福果對客間喜諧謔見儒士則改容荘¶
肅延師取友以淑其子迄克有成里中先達號曰槐庭¶
盖以晉公之期其子者期之也曽祖考世隆祖考餘慶¶
考嘉謀娶梁氏先十年卒子男二長元福也次元善女¶
五壻一阮一龍二龎季在室孫男二文奎同老女一居¶
士生之日宋淳祐壬寅仲冬中旬之九卒之日延祐丙¶
辰仲夏上旬之十窆之日丁巳孟春上旬之六葬之兆¶
<pb:KR4d0446_WYG_079-5a>¶
同水鄉同江之原銘曰¶
存而不耀没而不朽維子之孝維父之教¶
　　　故竹隱居士周君墓誌銘¶
崇仁西館之周宋建炎時始來自廬江其初祖也六世¶
至居士君君諱某字信甫謙厚真實善治生殖財家以¶
饒裕至元新祔授邑征官黽勉受檄隱處不出鄰冦奄¶
至大掠居民要重賂始放還否則戮一時倉卒費無從¶
辦委命待盡而已君為惻然悉捐已資贖之冦手得完¶
<pb:KR4d0446_WYG_079-5b>¶
娶者殆百餘家鄉之人病不能致藥則為之醫死不能具¶
棺則為之葬凡隄堰橋梁道路苟利於人出力修之無¶
倦寛逋恤貧平糶賑饑以為常環數十里有徳無怨¶
宅邊多竹自號竹隠居士生端平末殁大徳甲辰娶呉¶
氏克相其夫子某命于朝再轉為江州路司獄在官廉¶
慎不忝其親某年某月某日葬居士為某鄉某原以潭¶
州路儒學教授虞汲狀來謁銘銘曰¶
積之贏𦙍以榮慶之緜尚嬋嫣¶
<pb:KR4d0446_WYG_079-6a>¶
　　　故復軒居士呉君墓誌銘¶
宜黄之邑居者呉與鄒涂為巨族宋咸淳間予客于鄒¶
元至元間又客於呉得與三族之人接呉之盛自參議¶
四子其三曰驌驌生兑兑亦四子其二曰鎰字子萬業¶
進士詩賦以登仕郎兩赴江西轉運司試不偶自此絶¶
仕進想為人端荘静重談論暢達篤實所言皆敬身明¶
倫之要應世處事之方居家禮法整肅嘗書參議公遺¶
訓于屏以示子孫族姻鄉黨率取法焉中年以後畀家¶
<pb:KR4d0446_WYG_079-6b>¶
政于子蘭石圖書滿室清致構亭山椒前瞰林泉幅巾¶
野服逍遥其間儒書外兼誦釋典有所悟入故于世累¶
畧無芥蔕初名讀書之室曰清再名便坐之軒曰復亦¶
可見其志矣今年春忽得疾子若壻迎醫進藥君却去¶
曰吾年八十有七於平昔交逰中獨後死死復何恨娶¶
鄒繼趙子男四玠琳瑞登琳登早夭玠及長孫亦先卒¶
孫四壻鄒邦材鄧文陳煥文也㓜女未適人而殤適鄒¶
適陳之女亦先卒孫男四鱗孫以直竒孫止孫女二曽¶
<pb:KR4d0446_WYG_079-7a>¶
孫男二慶老同老女二君生紹定壬辰九月中旬之七¶
日終延祐戊午二月上旬之四日先自卜藏於仙桂鄉¶
之富原孤子不敢違将以是年十一月甲申窆陳煥文¶
以鄧文所具事行來曰先生與吾外舅相得敢求一言¶
予不辭而銘曰嗚呼¶
古所謂善人君子其可使鄙寛薄敦者耶今而後經行¶
攸止其孰謂齒徳俱尊者耶用章厥美示于後昆翁雖¶
逝矣名則長存¶
<pb:KR4d0446_WYG_079-7b>¶
　　　故黄母甘氏墓誌銘¶
清江鎮黄遵孝於其母所居綰江西貿易之都㑹言議¶
容止温然有士君子之風母年九十時子孫列拜稱夀¶
高年同宴㑹者内外百餘人巷里誇詡為盛事平居養¶
志承意率類是其明年春母卒遵哀毁戒兄子擇佳山¶
水寧體魄得吉兆于閣漕山之陽将以至大元年某月¶
某日葬走書來謁銘余夙知遵孝又知母賢遂不辭而¶
銘母姓甘氏族在豫章豐城奉舅姑恐不及姑年至八¶
<pb:KR4d0446_WYG_079-8a>¶
十八目𤯝臂瘼不為苦以有孝婦也理家寛厚撫下恩¶
勤愛諸子一如已出訓諸婦以順水陸舟車之衝過客¶
日及門居中審所宜待遇輕重不忒家饒口衆居湫隘¶
不足容命一新堂構時年八十五猶能總理工傭細務¶
既落成喜曰吾悉置家事佚老僦養矣年八十九受公¶
朝賜帛門外衢道缺圮捐貲募石工甃之自西徂東延¶
袤若干引踰月始完塗旅大利性儉約不麗服飾事筐¶
篚老且不倦殘帛敝屣雖小不輕棄擲至周急救患多¶
<pb:KR4d0446_WYG_079-8b>¶
與而無難色長子珪少子浩先卒遵中子也女子嫁問¶
里毛孫男三珪之子莘遵之子石其次鐘為浩後母命¶
也孫女二曽孫男一女四嗚呼以閨中婦人相其夫成¶
其子興其家孝慈勤儉好善樂施如此天之報之也五¶
福偹豈偶然哉三孫通練敦重秀敏氏其未艾乎銘曰¶
於淑斯母所積者厚卜藏允臧子孫其昌¶
　　　故朱夫人葛氏墓誌¶
葛金溪望族宋末諱洪者治春秋有名充撫州貢士舉¶
<pb:KR4d0446_WYG_079-9a>¶
首至再其女歸同邑朱朱亦望族也既有子而夫亡年¶
八十一以壽終延祐四年春余過朱氏之族子淑權纍¶
纍然衰絰來告曰吾母諱懿柔端平丙申三月生婉順淑¶
慈蕳儉和睦女工外嗜讀書古今一過目輙記憶醫藥¶
占筭尅擇之書亦且諳曉視人翰墨雖草書展誦畧無¶
滯濇宗族鄉黨之人某年登科某年赴某處任枚數歴¶
歴不忘自不能飲常造美醖客至稱家有無待遇如禮¶
談論終日不倦教子嚴謹惟恐或後謂子不知書雖有¶
<pb:KR4d0446_WYG_079-9b>¶
如無又謂吾父以春秋一經為江東西進士師貴公富¶
室子弟悉來受學及𦵏旴江包公有文遣孫致祭吾姑¶
適新田呉其伯子與吾父同年預舉其季子少年登科¶
汝輩所宜慕效嗚呼慈訓在耳遽至大故痛哉叔權年¶
十四䘮父頼母保守遺業嵗時祭祀不闕不幸吾母以¶
去年十一月逝矣将以今年某月葬里中汪家園顧惟¶
不孝弗克顯親先生肯賜之銘是有以慰吾親於九原¶
而覆日月其遺𦙍也敢以請余禮辭則固請余於夫人¶
<pb:KR4d0446_WYG_079-10a>¶
之父素所尊敬又與其夫族二三子者遊乃為之銘銘¶
曰¶
㓜為名家女長為名家婦願子孫世世讀書無貽祖宗¶
羞夫人臨絶時語也嗚呼以婦人而能若是可謂難也¶
已¶
　　　有元忠顯校尉同知吉水州事鄧君墓碣銘¶
宋咸淳癸酉撫州所貢進士詩賦第一人鄧君希顔字¶
廣淵仕皇元由巡檢授麗水縣尉繼授徽州路平凖庫¶
<pb:KR4d0446_WYG_079-10b>¶
使進保義校尉通山縣主簿轉忠翊校尉岱山鹽場司¶
令以忠顯校尉同知吉水州致仕泰定丁卯五月某日¶
終年七十四是年十一月壬申葬于慈原之邱既葬子¶
謙來乞銘鄧金溪大姓也其先自番徙宋南渡承信郎¶
雩皆同邑傅氏因禦冦捕官且俾世襲自推一人統領¶
其衆終宋之代號酆傅二社鄉兵至迪功郎時昇族彌¶
盛君之曽大考克静大考持志官進義校尉考鄧子贈¶
忠翊校尉同知建昌州事妣呉氏贈宜人君英毅秀敏¶
<pb:KR4d0446_WYG_079-11a>¶
慷慨負志氣文辭類其人貢于鄉時年甫二十革命之¶
際逺鄙未靖君輯衆䕶里閭旁盜不敢闚為官出力掩¶
捕賊冦行省議賞署巡檢職留鎮鄉社如初十年間歴¶
三仕始換敕命為尉為捕辨訟明審抑姦遂良承檄鞫¶
獄發擿如神兩造竦服筦庫司醝俱稱能官及将告老¶
醝戸咸惜其去曰寧復有明恵公恕如鄧司令者乎退¶
間之後預營壽藏築室其側以俟宴息嬉逰焉處鄉和¶
易居官廉平好善若已有規過靣責不隱人遇禍災雖¶
<pb:KR4d0446_WYG_079-11b>¶
踈逺聞之惻然娶洪氏封宜人後君一年二月辛丑卒¶
年七十三天厯己巳正月癸酉葬白馬黄通市子男五¶
頤同人大有謙萊頤臨江酒務謙為弟希説後女二壻¶
上官銓危顯孫男八其一後兄之子其一後弟之子女¶
八已嫁宥五曽孫男一嗚呼君可武可文位不與才稱¶
竟未獲展惜哉銘曰¶
彼哉謭謭而或顯顯維兹闡闡而尚繭繭所留者腆所¶
逮也遠有隆無殄有嵽斯巘¶
<pb:KR4d0446_WYG_079-12a>¶
　　　故貢士陳君墓誌銘¶
昔聞蘇文忠公中制科僉書鳯翔府判官公事其鄉人¶
陳公為太守不假以辭色蘇公甚不平陳公曰吾視軾¶
猶孫也以其年少暴得大名懼其滿而弗勝乃不吾樂¶
也余因是高陳公之為人咸淳末别院省試第一名陳¶
黄裳蜀人也仕國朝提舉江西等處儒學與余友善至¶
元元年間龍興路總管陳元凱洛人也歴廣東湖南浙¶
東三道廉訪使余及識之皆鳯翔守之冑也至治二年¶
<pb:KR4d0446_WYG_079-12b>¶
夏余在金陵提舉君之從子瑛言其家世鳯翔公諱希¶
亮四子伯曰忱仲曰恪叔曰恂季曰慥廉訪使伯之晜¶
孫也宋紹興參知政事與義以簡齋詩名於一時者叔¶
之孫也而季之子用之生主簿端卿生鄉貢進士嗣寶¶
嗣寶生贈承務郎圭孫圭孫生通直郎賜緋炎已炎已¶
生坤文字獻子黄裳之兄瑛之考也㓜事通直君供子¶
職已異常兒比長淹貫經史夜以繼日嗜學忘倦漏下¶
二十刻猶正身危坐如嚴師畏友在前雖初寒盛暑不¶
<pb:KR4d0446_WYG_079-13a>¶
變識高論正於家傳易學尤邃三以進士貢禮部晩年¶
江浙省命長饒之慈湖書院弗就老於家每旦焚香讀¶
易客至論文賦詩盡歡而罷大徳丙午十月丙辰終得¶
年八十是嵗十月庚申葬上元縣鍾山之原配張氏提¶
刑之孫運幹之女勤儉治家絲繭麻枲米鹽細務莫不¶
綜理暇時以孝經論語古詩口授諸㓜蜀之故家咸稱¶
道以為内則至元丙子終得年四十二是嵗葬江寧縣¶
之冠山子五人琦江寧縣學官瑛廣徳路敎授琛蘄州¶
<pb:KR4d0446_WYG_079-13b>¶
路敎授璞寧國路敎授琚從事常州路女歸婺源州判¶
官許松孫男七曽孫男一瑛請曰先妣葬四十七矣今¶
将遷以合於先人之兆冀得一言碣諸墓遂以貽永久¶
余見金陵至今尊慕貢士君為碩師耆彦而余素與其¶
弟提舉君厚乃尚論其世而繫之以銘銘曰¶
允邈斯氏世岌所累允卓斯士天閟所美躬也弗㶴噫¶
其有俟噫其有俟其有以嗣¶
　　　故逸士廬陵蕭君墓銘¶
<pb:KR4d0446_WYG_079-14a>¶
鄉貢進士廬陵蕭濟美自狀其父俊民甫之行而澄大¶
母之孫姪何中以其書來為之請銘其狀曰先君子諱¶
徳孫經傳子史九流百家無不貫通下筆數十言倚馬¶
可待平生所為文號師心集時文不與編集聖賢所言¶
性理濂洛而下議論分門考訂名曰理要討論山川形¶
勢古今封域名曰地志㳂革謂詩自三百篇後離騷無¶
體不具數刪後諸家詩名曰詩體家吉水之虎溪土俗¶
頗澆薄科未興時各棄學規利先君子曰蕭氏讀書餘¶
<pb:KR4d0446_WYG_079-14b>¶
二百年詎可隤其家聲繇是宗族子弟不易所守剛直¶
無私然好稱人善見人有過巽與善道俾遷善而不自¶
知不謟交富貴客來論文危坐竟日鄉俊秀從遊得指¶
授文多可觀處族和交友信居鄉義教學者以孝弟為¶
本祖修職郎建昌南城丞諱正父登仕郎諱珏服父䘮¶
哀毁踰禮養母疾三月不解帶母壽八十一二親既終¶
忌日號哭盡哀事伯兄如事父與弟同㸑四十年無間¶
言弟先殁長其孤嫁其女弟之子又殁五年凡四䘮給¶
<pb:KR4d0446_WYG_079-15a>¶
其醫藥䘮葬雖貧不辭費兄弟俱有文學人稱虎溪二¶
龍焉賓興制下欣然率諸少就試既而黜則曰命也次¶
科不復徃延祐庚申濟美與貢戒以毋矜毋怠至治辛¶
酉下第則曰此吾子進徳機也藏書千巻及胡忠簡公¶
楊文莭公清江謝公章公工尚書諸人翰墨數十年常¶
令愛䕶此家寶欲以見先世受知於先正若是書外無¶
長物而於利澹如也身長七尺重厚端嚴鬚眉皓白衣¶
冠偉甚有商山老人風年七十二無疾而逝泰定丁夘¶
<pb:KR4d0446_WYG_079-15b>¶
九月朏也將以明年某月某日安厝於某鄉某原濟美¶
痛念先君子老於山林懼至沈沒泣述言行之槩伏惟¶
哀而銘之則先君子為不亡矣先妣張氏先十二年卒¶
子二濟美專美孫男六女六濟美之文章繼父業名位¶
不難致然果欲立身顯親與天地同乆長尚其索諸文¶
章名位之外乎而予之言又奚足恃銘曰¶
鳳彩虎虨有鸑有彪自樹允卓斯原干秋¶
　吴文正集卷七十九¶
