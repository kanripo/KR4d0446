# -*- mode: mandoku-view; -*-
#+TITLE: 吳文正集
#+DATE: 2015-08-25 00:09:33.878285
#+PROPERTY: ID KR4d0446
#+PROPERTY: BASEEDITION WYG    
#+PROPERTY: JUAN 卷七十三
<pb:KR4d0446_WYG_073-1a>¶
欽定四庫全書¶
　呉文正集巻七十三¶
　　　　　　　　　　　　　元　呉澄　撰¶
　　墓誌銘¶
　　　故逸士熊君佐墓誌銘¶
富州之甲氏熊為盛而不一族横岡之族其先知制誥¶
龍圖公之後繇鄱徙至諱之翰者早世其配周氏以姨¶
之子為子實丞相京文穆公之從孫諱禮娶從事郎王¶
<pb:KR4d0446_WYG_073-1b>¶
尉之女生子四仲諱大經娶韶州周守之姑生子二君¶
佐諱師賢其長也幼敏悟長治進士藝馳俊譽叔父貢¶
士暨鄉先輩皆期以早達僅一試貢闈而科舉廢讀書¶
娯親於山至元壬午先廬燬隱城市十年父既殁養母¶
能盡歡大徳辛丑築室還故鄉扁其堂曰寓樂與老梅¶
踈竹叢桂幽蘭細蒲怪石俱便坐掃地焚香琴書圖畫¶
羅列後先尤嗜古器玩嘗學琴後不復操曰但識琴中¶
趣爾惟工詩不輟一時吟人咸相推許弟師周同居同¶
<pb:KR4d0446_WYG_073-2a>¶
財三十年無間言暇日弟若子相賡酬自為師友乙巳¶
罹母䘮哀慕幾欲無生其明年冬感疾丁未夏四月竟¶
弗起年五十有三秋七月壬辰晦窆于卦塘栖龍山之¶
陽初娶監吉州糧料院李登孫女再娶戸部侍郎鄧詠¶
孫女男希勉女適胡宜審孫寄生予移疾寓富州先葬¶
期師周以書將前太學進士徐懋初狀因予妺壻周筠¶
來請銘筠謂君佐敦厚篤實好賔客而不妄交希勉篤¶
實如其父徐之狀亦云辭翰清粹端健為詩冲澹瀟散¶
<pb:KR4d0446_WYG_073-2b>¶
不求工而自理致予雖不識君佐其槩可覩已嗚呼向¶
之科舉誠不足得士然拘以定法乖逢一制於命非可¶
以苟求得不得者安焉自科舉法廢而進仕之途泛人¶
人懐希覬速化之心離親戚棄墳墓䟦涉攀援百計干¶
入經嵗年敝衣履犯風雨寒暑或至破家殞軀而不悔¶
愚亦甚哉君佐之才豈不可以翔騖以其清致出而與¶
今之君子遊必有合也而安分知止澹然無營於世以¶
終其身可不謂賢乎徃年予被命徵為國史官弗果赴¶
<pb:KR4d0446_WYG_073-3a>¶
今幸補外閒散無編纂之勤每欲述野史以自嬉凡山¶
林恬退有足稱者具逸士傳若君佐其可銘曰¶
羣動芸芸濯其渾獨立齗齗咀其芬有美逸民清意存¶
貞於堅珉麗千春¶
　　　故待補國學進士何君墓誌銘¶
予□疾還家道過清江皮氏留再月有衣大布之衣介¶
皮氏來謁問之何其氏與道其名揖之坐作而請曰與¶
道之兄有道弟安道是為待補國學進士君之子先君¶
<pb:KR4d0446_WYG_073-3b>¶
諱應子字奕夫世居清江縣崇學鄉之彭澤生宋淳祐¶
辛丑弱冠䘮父奉母聶氏理家刻意學業師進士周先¶
生由詞賦改習尚書義甲子庚午秋貢俱以補弟子員¶
待試國學與熊夫人之從父前進士介游從講問最宻¶
科舉既廢隱處絶仕進意峩冠博袖延師教子弗怠他¶
境嘗有逮捕根株幾蔓出身扞蔽同井頼以無擾嵗饑¶
平糶以濟族姻貧不克葬捐貲以助人有急必賙有負¶
未嘗責不幸於大徳丙午五月四日終將以丁未四月¶
<pb:KR4d0446_WYG_073-4a>¶
某日葬某處之原與道兄弟痛惟先君與總管皮公世¶
姻世鄰荷待遇特厚先生善皮公於公之所厚能無情¶
乎倘俾一言光於幽不惟先君長逝不恨而其遺𦙍與¶
有恔焉予曩聞皮公言彭澤之何為儒族其先彭澤縣¶
人官于吉因家於此其後有陽山令致仕來歸遂名其¶
地為彭澤以志其祖之所自公又數稱奕夫為善士噫¶
公之言足徵而其子又請之勤勤是可銘已君娶熊氏¶
子三男三女孫二男三女盧應開熊文瑞楊徳懋其壻¶
<pb:KR4d0446_WYG_073-4b>¶
也父諱夢龍大父諱泳曽大父諱珉並隱徳弗耀夫善¶
積者慶餘以君之善其蕃其昌不在後之人乎銘曰¶
積之厚其究也楙前所留維後之休¶
　　　許母王氏夫人墓誌銘¶
昔年予以童丱就郡學補試同邸有一先生長者視予¶
所作賦勉而教之試畢各不問名居而去後八年予忝¶
鄉貢工歌鹿鳴之燕向所見先生長者亦在焉問之則¶
臨川許先生功甫也其年為江西轉運司所貢士遂相¶
<pb:KR4d0446_WYG_073-5a>¶
欵密自是數嵗間或一見情誼如父子師友先生毎言¶
其族中諸少之可進者必稱如心越數年予同升貢士¶
金谿何伯陽過予以如心所述母夫人王氏行實請銘¶
如心之父登仕君諱㤗功甫先生弟也初娶黄生子三¶
曰直心曰敬心曰如心再娶王生子二曰原心曰惠心¶
王為右族擇壻甚嚴登仕君失元配乃議以夫人歸許¶
夫人慈順詳審工女事畧通詩書大義處内睦而敬御¶
下寛而肅躬勤儉而有賙恤心夫所友子所師待遇悉¶
<pb:KR4d0446_WYG_073-5b>¶
以禮亂離中值母䘮哀毁憔悴䘮既除中寒疾不起明¶
年正月葬熊坊新莊山如心五嵗無母夫人鞠育如已¶
出原心痛其母不得年思以貽不朽伯仲二兄已先卒¶
而季兄如心為之請禮曰繼母如母傳曰繼母之配父¶
與因母同故孝子不敢殊也如心能若是可以為士矣¶
予既與登仕君之兄厚且知如心伯陽又言之勤勤閲¶
所述證所言夫人賢婦人也銘惡可辭夫人諱某生二¶
十八年而歸歸八年而逝逝餘月而𦵏生之嵗癸夘歸之嵗¶
<pb:KR4d0446_WYG_073-6a>¶
庚午逝以丁丑之冬葬以戊申之春葬三十一年而始¶
得銘銘曰¶
得所豐者賢所嗇者年猗嗟乎天¶
　　　故太醫助教程妻駱氏墓誌銘¶
補太醫助教程君諱逺之妻駱氏撫崇仁人年十有六¶
歸程六十有六而卒生三子至元辛巳七月太醫君卒¶
次月長子亦卒惟仲季在其仲鵬舉言吾父以醫術客¶
髙門巨室無虚日頼吾母主饋勤儉克有田廬敬事舅¶
<pb:KR4d0446_WYG_073-6b>¶
姑事祖姑如姑姑之父母依於我亦如之於娣姒婦族¶
婣中外恩禮惟稱延名師教子為儒嫠居二十年冠昏¶
二子嫁幼女畢還見諸孫乃老吾程氏之先自河北廣¶
平來仕江南而家新安自新安分處他郡九世祖尉崇¶
仁官滿不去墓在縣東門外之三山吾母未葬長老咸¶
曰此吾族賢婦祔先兆宜乃營墓左百步之外將以丙¶
午閏正月丁酉窆願求一言麗諸石予幼識太醫後與¶
其子㳺過其家見其子禮賔之勤而知其有賢母也其¶
<pb:KR4d0446_WYG_073-7a>¶
母生端平丙申十月卒大徳辛丑八月鵬舉暨弟鵬飛¶
儒而世其父之業家設藥肆售不以贋女子子三適孫¶
適黄適呉俱已亡孫男五孫女五銘曰¶
程氏初祖自昔少府爰宅兹土八世聨綿有婦貞賢祔¶
於其阡¶
　　　魯國太夫人王氏墓誌銘¶
魯國太夫人王氏資政大夫前御史中丞王公某之子¶
故昭文館大學士榮禄大夫平章軍國事行御史中丞¶
<pb:KR4d0446_WYG_073-7b>¶
贈純誠佐理功臣開府儀同三司太傅上柱國魯國文¶
貞公喀喇氏諱博果宻之妻嘉議大夫太常卿囬之繼¶
母也王公正直和易為時端人夫人生長名門天質純¶
美父教母範閑習見聞懿徳夙成如古淑女年及笄字¶
謹選所歸㑹喀喇公䘮初配議者咸曰貴族重臣有行¶
有學可妻宜莫如公遂以夫人歸焉夫人沈静寡言㢘¶
儉中度克相克順官事無違禮於族姻仁於媵御閨門¶
之内雍雍如也暨喀喇公薨屏居一室稱未亡人非歸¶
<pb:KR4d0446_WYG_073-8a>¶
寧不至門外男曰峱女曰宜童視前夫人子均愛如一¶
公薨之十年恩封魯國太夫人其明年以疾終祔於宛¶
平東安祖姑之塋生之日至元乙亥六月辛酉薨之日¶
至大庚戌三月癸未越七日己丑窆常卿與予游予國¶
子師而峱國子生也請曰宜為吾母銘乃銘銘曰¶
婉婉女士嬪於相家令徳令儀允也柔嘉嫠居十年志¶
義貞專所天一天誓從九原胙封大邦以榮厥躬云胡¶
不遐遽爾長終若防若堂尋有四尺嫓美維何視此堅¶
<pb:KR4d0446_WYG_073-8b>¶
石¶
　　　元故嘉議大夫饒州路總管趙侯墓誌銘¶
至大二年四月乙丑嘉議大夫饒州路總管趙侯卒於¶
官四年秋侯之子克敬走京師因侯之壻髙希元來請¶
銘髙與余遊余是以知侯之概則不復辭乃序次其家¶
世行事而銘侯之曾大父諱贇家大定金忠顯校尉主¶
長葛簿大父諱整有武畧不試父諱來廷善騎射上蔡¶
縣都統金失汴歸國朝從郝元帥經理陳亳潁招撫邊¶
<pb:KR4d0446_WYG_073-9a>¶
民有功厯使三州遷陳州長官因家於陳有㫖授潁州¶
節使終於潁時侯之年甫十有三魁偉能謀弓馬閑習¶
器局如成人朝命襲父職知州事凡五潁邳莒息淇也¶
貳一路凡再鄂益都也長一路凡再瑞與饒也初階武¶
畧将軍進武徳宣武明威又進懐逺大将軍改嘉議大¶
夫仕五十有三年夀六十有七母何氏外祖某縣尹侯¶
諱庸外和内剛與人交靡不心説恬於利欲知經史大¶
意所至興學校為務聽訟必諭以理俾自悔悟不尚刑¶
<pb:KR4d0446_WYG_073-9b>¶
威故囹圄常虚其在鄂也值權姦之黨專一省之政掊¶
克戕民所屬化之姦黨既敗鄂之官悉以贜罷惟侯獨¶
任府事其在瑞在饒也瑞産銀饒産金常課外官吏並¶
縁侵漁侯設方計除其弊有遺愛焉侯之䘮至自饒弔¶
者千數生而令人愛死而令人哀有以也夫娶陳州節¶
使史進忠女生男三克敬克讓克勤女二某年月日葬¶
於陳之東南五里鄉曰孝義村曰紀城銘曰¶
柏翳趙祖興自造父繇卿遂侯以食晉土其苖其裔因¶
<pb:KR4d0446_WYG_073-10a>¶
國著氏秦漢而來代有顯仕桓桓潁州經野底績爰嘉¶
乃勞施及世適宅是宛邱光啟饒侯用宏家聲克纘令¶
猷牧於九城允也良吏我銘孔昭昭哉遺惠¶
　　　元故少中大夫吉州路總管劉侯墓誌銘¶
功徳被於民其民生而父母之沒而神明之古之賢牧¶
伯若是者盖千百不一二而今於吉州路總管劉侯見¶
之侯諱執中字仲和世為汴人曾祖諱誠仕於金司臬¶
事囚有寃直之不能得即日棄官去祖諱錫不仕考諱¶
<pb:KR4d0446_WYG_073-10b>¶
安武舉及第累遷至懐逺大将軍鄧州節度副使金亡¶
北渡家大名妣吕氏汴名族侯三兄曰珪曰璧曰璋其¶
仲翰林國史院編修官侯少負志節長而益騫種學績¶
文以裕所藴同里竇文正公竒之妻以子既從竇公悉¶
得其學餘力所及猶能以鍼醫名天下父䘮哀毁兄欲¶
分異固持不可以老夀大司徒王贊善薦獲事裕皇於¶
東宫世祖皇帝定朝儀同太保劉公進禮樂圖稱㫖召¶
見於仁智殿初授奉議大夫充左侍儀使太廟署令再¶
<pb:KR4d0446_WYG_073-11a>¶
授朝列大夫尹濵州副淮西宣慰入為侍儀司引進使¶
又授少中大夫總管江隂吉州官三轉職七遷年五十¶
五而終事裕皇時陳説國本之重宜謹禁禦其後盜殺¶
權相幾犯宫闈縁是始設兵衛人皆服侯之先見濵旱¶
祈禱逾月侯至之日屏去僧道巫覡率僚屬齋沐䖍告¶
渤海東之神曰天久不雨民且無食吏實可譴民其何¶
辜三日澍雨沛洽耆老詣侯謝士獻詩文以頌侯辭曰¶
天之澤也君相之徳也守何力之有淮西地曠人稀勞¶
<pb:KR4d0446_WYG_073-11b>¶
徠其民給以田宅流逋四歸遂成樂土其在江隂也歲¶
大水請賑貸倡同僚暨富家出粟補助以侯命下繼發¶
官倉全活甚衆前時納税準直以中統楮幣如舊宋楮¶
幣之數賦於民民不堪力陳其敝於省酌損之柄國者¶
議徙江南豪族於京師官督屬郡起遣輿情大震侯故¶
為遷延未幾事寢所至首視廟學修完勉勵其在吉如¶
在江隂而化賊為民尤表表可稱吉素難治逺鄙怙險¶
僻連嵗與鄰界谿洞相構扇羣聚為冦侯自将捕逐重¶
<pb:KR4d0446_WYG_073-12a>¶
賞募官民材伎徑擣巢穴斬其渠魁乘勝追擊俘獲男¶
女數千輜重稱是餘黨悉平良民復業者七千餘户明¶
年湖南㓂侵侯復進兵諭以福祸冦窮蹙納欵撫慰各¶
令就農是役也自夏徂秋䟦履深阻中嵐瘴毒力疾綏¶
降附輯散亡惟恐或後而疾竟不起没於安福州之陽¶
澤賊酋衰絰哭送越竟士民相弔咸曰侯提兵以出者¶
再秋毫無擾㣲侯何以有今日立祠於陽澤嵗時報祭¶
焉侯孝於親弟於長交友殫始終之義中堅正外審詳¶
<pb:KR4d0446_WYG_073-12b>¶
民樂其慈吏怛其威盖文儒也而優於武畧達於吏事¶
是以能然竇夫人賢淑聰慧曰記千言嘗作勤學文警¶
諸子雖古女師何以尚先九年卒侯之子元麟由吏部¶
侍郎授嘉議大夫大名路總管騋萊蕪縣尹驥太子通¶
事舍人參少中大夫典用大監駿國學貢士庶子一侯¶
之壻大名路梁侯之孫鐸陜西右丞許公之子崇智左¶
丞張忠宣公之子僉亷訪司事某侯之没元貞二年九¶
月十二日也㫖勑中書命有司䕶柩北歸殯以大徳元¶
<pb:KR4d0446_WYG_073-13a>¶
年四月中旬之六𦵏以皇慶元年正月上旬之十墓在¶
大名郭東元城縣令公鄉先塋之次夫人竇氏祔先葬¶
期狀行與事徵銘於國子司業臨川呉澄臨川與吉接¶
壤計前後吉守如侯者鮮矣閲其狀叙而銘之銘曰¶
大江以南有侯之廟大河以北有侯之兆體魄歸地永¶
寧于兹英爽在天宜無不之民曰吾父世食吾土風馬¶
雲車莫魏朝楚令公之鄉其封若堂有煜其光具此銘¶
章¶
<pb:KR4d0446_WYG_073-13b>¶
　　　故文林郎東平路儒學教授張君墓碣銘¶
君蜀人也姓張氏諱&KR1220;字達善世居永康之導江曽祖¶
廣成贈承事郎祖諱汝舟鄉貢進士父諱瀛特奏名迪¶
功郎江州彭澤縣主簿母黎氏蜀有兵難主簿君從其¶
外舅監丞黎公出蜀寓浙君生始四嵗主簿君携以見¶
秀巖李公西山真公俱目為竒童年十六而孤奉母居¶
海濵師其先友業進士詩賦弱冠以蜀士流寓試不中¶
改試春秋義平舟楊公棟勉之學義理之學年二十七¶
<pb:KR4d0446_WYG_073-14a>¶
師金華魯齋王先生栢君有才華以所讀書十數條演¶
繹其義質於師不答君請曰某不敏願先生啟發之乃¶
出君所論指示之曰若所論昔人已嘗如此云云朱子¶
所不取也俾讀論孟精義自此君得聞所未聞既而平¶
舟楊公罷參政居台而台之趙守及臨海趙令並喜講¶
學君造請其間多所資益㳺錢塘出入翰林史館禮寺¶
習知故實還台省母屬天兵南來家殱焉君煢然一身¶
授徒自給初以浙西按察僉事夾谷公薦授将仕佐郎¶
<pb:KR4d0446_WYG_073-14b>¶
建康路教授遲遲四年始之官未及一期而代再以行¶
臺御史中丞徐公薦授登仕佐郎孔顔孟三氏子孫教¶
授顔孟家廟嵗時以俗禮薦為制籩豆更定祭儀畀其¶
家申請正顔孟配位南向之失升曾子子思配饗以周¶
程張邵司馬朱張吕氏九儒從祀及其他便益事宜非¶
一秩滿鄄城士大夫具書幣迎致以淑其郡人留四年¶
學徒自逺而至者日富教聲洋溢乎中州有以國子監¶
官薦者授文林郎東平路教授引疾不赴歸於儀真依¶
<pb:KR4d0446_WYG_073-15a>¶
江東宣慰使沙卜珠公以處君自幼敏悟氣毅而容肅未¶
嘗一日廢書經史傳記禮樂名數靡不研究教人讀近¶
思録為四子階梯四書以朱子章句集註為本次讀儀¶
禮詩朱氏傳書蔡氏傳易先朱子啟䝉本義以達程傳¶
春秋胡氏傳張氏集傳讀史及諸子百家定其是非邪¶
正作文書字亦各有法講説明暢援引該贍粲然皆成¶
文辭音節抑揚中度聽者莫不竦服其所著述有四經¶
歸極孝經口義䘮服總類冕弁冠服考引彀訓䝉經史¶
<pb:KR4d0446_WYG_073-15b>¶
入門闕里通載淮隂課槀等書及文集若干巻年六十¶
七以疾終大徳壬寅六月十七日也葬於揚子縣甘露¶
鄉三城里蜀岡之原以前配馮氏祔再娶黎氏外族宣¶
教君之女生女二人長延秀通詩書大義嫁門人保定¶
王元次延頴許嫁真定李某至元丁亥予識君於建康¶
其後予客東淮又與君之所交所教者遊故知君為深¶
至大辛亥王元走京師求文表君墓嗚乎講明朱子之¶
學以授學徒使人人聞風敬慕能如君者鮮矣而不獲于時又¶
<pb:KR4d0446_WYG_073-16a>¶
無嗣僅有女傳業疇不為君惜况知君之深者乎於是¶
叙次其事而繫之以銘其辭曰¶
煌煌陳編茫茫緒言彌演彌繹波滔蔓延孰得其珠孰¶
買其匵維占是呻奚告非瀆曰若石師泯焉夸毗孰為¶
省之孰令領之猗達善父藴茹今古飈馳霆訇亹亹音¶
吐異耳駴異金玉師傳爰著斯嘉耀於荒阡¶
　　　元贈奉政大夫髙唐知州驍騎尉封鄆城縣子¶
　　　　姚府君墓碣銘¶
<pb:KR4d0446_WYG_073-16b>¶
姚姓之著者梁國文獻公相唐少師文獻公仕皇元少¶
師之從子翰林承㫖燧以文章名承㫖嘗與今朝散大¶
夫江南諸道行御史臺都事居敬言吾姓盖同所自出¶
朝散繇臺察省部發身初仕承務郎工部主事遷承直¶
郎江浙行省都事陞奉議大夫兩淮轉運副使丁内艱¶
服闋除江西行省理問改除奉政大夫僉浙西道肅政¶
廉訪司事䝉恩贈考妣官封鄆城府君諱顯其先大寧¶
人金南遷府君之父忠以右班扈從至汴家睢陽金亡¶
<pb:KR4d0446_WYG_073-17a>¶
徙家濟寧之鉅野府君以材武應募行宥府檄長百夫¶
平南之役師次揚州與宋軍遇冒矢石力戰以死年四¶
十二娶龎氏亦大姓也其兄弟皆勇士中原未定時東¶
土敚攘矯䖍者蜂起府君率姚龎二族保有邑聚冦不¶
敢犯全活甚衆亂定甫為時用才志未展一二而終聞¶
者惜之延祐四年贈奉政大夫髙唐州知州驍騎尉追¶
封鄆城縣子夫人龎氏追封鄆城縣君男四人長朝散¶
也自浙西佐行臺次思讓次居安次居禮府君終至元¶
<pb:KR4d0446_WYG_073-17b>¶
乙亥夫人終至大辛亥歸𦵏鉅野金垞山之祖塋将碣¶
於墓徵臨川呉澄文乃為叙而銘焉銘曰¶
桓桓鄆城勇冠千兵前茅摧鋒英毅留聲生不食報維¶
後之幬嗣興有人克慎厥操皇汝予嘉寵被幽遐五命¶
爵勲百世光華金垞之封有石崇崇皇澤之隆維以勸¶
忠¶
　　　史振之墓志銘¶
史振之少孤佩母訓唯謹内外事無不禀命家雖菲薄¶
<pb:KR4d0446_WYG_073-18a>¶
甘㫖畢具稍有贏餘輙分及族人見一善行心識力行¶
平居無疾言遽色接人温温如也孝友平恕盖天性然¶
家世汴人金季徙燕曾大父以下俱𦵏京城南門外大¶
父伯賢仕金主縣簿父正甫業儒年三十而卒母西京¶
趙氏金宣武將軍伾州芉山倉草監諱振之女年二十¶
七而嫠子生始八嵗歸父母家父母數令人㣲諷欲奪¶
其志確不可移後聞將許人即觸柱流血誓曰母子苟¶
無以養丐食猶可何至為禽獸行議遂寢自夫亡美麗¶
<pb:KR4d0446_WYG_073-18b>¶
服飾悉屏不用言動依於禮法有烈丈夫風治家勤儉¶
有恩親知尚其志節將白有司加旌表語其子曰婦徳¶
固宜何異之有毎見他婦沽名無實心以為恥我若苟¶
此與彼等耳汝亟止之振之為禄養任江西𣙜茶提領¶
將母而南僑寓真州至元甲申四月母卒衣䟽食糲居¶
外寢三年未幾得疾數嵗不愈終之日至大庚戌八月¶
二十五日也娶完顔氏早卒繼曹氏生一子二女至元¶
丁亥四月卒繼王氏子師魯亦娶王女適劉適丁曽孫¶
<pb:KR4d0446_WYG_073-19a>¶
二俱幼師魯恪愿從余學將奉其祖妣暨考妣三䘮葬¶
於魯盖曰其先魯人也余故為之志伯賢諱遇正甫諱¶
仲侃振之與澄之大父同諱從金從睪云銘曰¶
烈烈母儀子子也宜猗嗟振之仰孝俯慈不鴻厥施而¶
燕厥詒以全而歸而藏於斯¶
　¶
　¶
　¶
<pb:KR4d0446_WYG_073-19b>¶
　¶
　¶
　¶
　¶
　¶
　¶
　¶
　呉文正集巻七十三¶
