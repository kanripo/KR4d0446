# -*- mode: mandoku-view; -*-
#+TITLE: 吳文正集
#+DATE: 2015-08-25 00:09:33.800018
#+PROPERTY: ID KR4d0446
#+PROPERTY: BASEEDITION WYG    
#+PROPERTY: JUAN 卷六十九
<pb:KR4d0446_WYG_069-1a>¶
欽定四庫全書¶
　呉文正集巻六十九¶
　　　　　　　　　　　　　元　呉澄　撰¶
　　墓表三¶
　　　大元昭勇將軍河南諸翼征行萬户贈宣忠秉¶
　　　　義功臣資善大夫湖廣等處行中書省左丞¶
　　　　上䕶軍齊國張武定公墓表¶
公燕人世居東安祖考仁義管軍元帥贈推忠守義功¶
<pb:KR4d0446_WYG_069-1b>¶
臣中奉大夫河南江北等處行中書省參知政事䕶軍¶
追封齊郡公諡武毅祖妣李氏追封霽郡夫人考禧鎮¶
國上將軍日本行中書省參知政事贈推誠著節功臣¶
榮禄大夫湖廣等處行中書省平章政事柱國追封齊¶
國公謚忠烈妣國氏追封齊國夫人公諱𢎞綱字憲臣¶
膂力伎藝冠絶部伍自小從軍先登䧟陣平地超躍上¶
馬足不履蹬射虎輒殪視若狐兎攻城被二甲野戰則¶
被一甲從元帥阿术往來襄漢兩營間十餘年每與宋¶
<pb:KR4d0446_WYG_069-2a>¶
騎兵遇左臂擐革圓牌周旋䕶衛矢不及身惟元帥及¶
公二人能用此它人不能也湖州冦數萬行省命公率¶
數千兵往捕公距賊巢十里而營或曰賊近知我虚實¶
倘率衆圍我坐視危困不若急攻乘其未備公曰吾有¶
萬全訐爾姑竢誘致山中老人數輩論之曰汝等各有¶
妻子産業棄安樂趨死亡何耶汝能徧告若儔及今改¶
圖猶可生也如其不然金皷一震悔之無及老人皆叩¶
頭曰實非好亂為賊所逼今日生死惟在將軍公命數¶
<pb:KR4d0446_WYG_069-2b>¶
吏不持弓矢從老人至賊所約以三日内釋兵還家者¶
為良民衆悉如約無或後期給安慰檄文揭之于門令¶
諸軍毋得驚擾復業之家乃分道入山餘冦僅贏百數¶
一一就擒諸軍賀曰今日見公萬全之計矣公曰賊衆¶
我寡林宻山深弓馬不便若不示以生路數萬之衆致¶
死向我我何以當先散其黨則擒之易爾行省又命捕¶
建徳盗遄亦平定公初鎮暨陽移鎮京口又移鎮通州¶
禁止擄掠出巡鄉村自齎粮食民訴軍卒攘雞豚奪衣¶
<pb:KR4d0446_WYG_069-3a>¶
服聽其隨行前至阻水有橋處立馬集衆搜檢各卒行¶
槖俾詞者識證攜去量物輕重受笞謂再犯必加重刑¶
竟無復有敢犯者由是鄉民安居深感公徳其後公去¶
不復莫不興哀流涕公孝於事親少時已能脱父母於¶
難嘗逢參政公怒撻之流血畧無疾怨人問之隱其事¶
曰偶爾觸物而傷奔參政公喪年已六十晝夜兼行多¶
下馬歩走通州抵都城之南二千里不半月而達望柩¶
慟哀㡬至隕㓕教子甚嚴然未嘗厲聲色家法整肅内¶
<pb:KR4d0446_WYG_069-3b>¶
外截截女子無大故不出中門友兄弟睦嫺戚見貧乏¶
者必周其急接人恭謹饌客豐盛而自儉約雖愛妾無¶
麗服晩年好讀書暇日嘗就館賓講論厯官管軍總把¶
陞總管招討副使陞正使終河南諸翼征行萬户府萬¶
户初以忠顯校尉佩銀符繼以昭信校尉佩金符進廣¶
威將軍定逺大將軍以至昭勇將軍佩三珠虎符公之¶
卒有行狀有墓誌有神道碑歿後二十四年贈宣忠秉¶
義功臣資善大夫湖廣等處行中書省左丞上䕶軍追¶
<pb:KR4d0446_WYG_069-4a>¶
封霽郡公諡武定元配左氏追封齊郡夫人繼室楊氏¶
封郡大夫人公之子亷訪副使漢將立石以紀恩命之¶
隆徵文於予惟公孝義忠勇出自天性平宋立戰功征¶
蠻著死節其勲名赫赫在人耳目狀誌碑已具載兹不¶
冄録摭公遺事一二以表于墓云¶
　　　故徐令人黄氏墓表¶
清江徐鎰曰鎰生三月而喪所恃惟祖母焉依否則無¶
以至今目祖母繫出崇學卿上湖里之黄家世儒族福¶
<pb:KR4d0446_WYG_069-4b>¶
州助敎諱甲之孫彬州司法諱汝礪之子也宋景定壬¶
戌歸于我祖父左史兵部侍郎䝉恩累封令人歸之嵗¶
侍郎已登進士科隨宦湖南連治劇縣號稱良吏進陞¶
朝班厯諌臺侍從號名卿葢齊家得内助力心慮靡所¶
分國爾公以是聲聞副其實運其革兵棼先君奉令人¶
間道還家未㡬侍郎亦歸隱越五年至元庚辰始捐館¶
令人獨主家政垂四十年延祐丁巳冬乃終年八十一¶
衆口稱羡謂一身五福備矣自奉簡質每服浣濯縫補¶
<pb:KR4d0446_WYG_069-5a>¶
之衣雖高年猶然鞠訓諸孫諸外孫慈愛均壹禮遇宗¶
戚各稱其情有腆無替舍食賓客罔或懈厭蒞家嚴肅¶
而待下有恩咸感悦畏憚逺近族婣竊視所行取其家¶
範日坐堂上區畫纎悉夜分乃寐率以為常處事曲當¶
有丈夫弗能逮者卒後二嵗葬富州泰定丁夘十一月¶
朏改葬檀溪之西園祔于侍郎之兆墓相距尋有竒其¶
初窆鎰之姑夫李嘗有述以納諸壙今冄窆矣敢祈先¶
生一語光泉壤噫予昔獲與令人之子同知暨其壻學¶
<pb:KR4d0446_WYG_069-5b>¶
士者游審其内治信如今所云鍾愛季女館壻于室其¶
子之事母甚孝子孝壻愛舉不及終養然前有孝子後¶
有慈孫其存其歿俱有福也以鎰所言合予所知而表¶
於其墓焉子震早亡次茂同知安慶州事壻豫章李泉廬¶
陵文陞集賢直奉訓大夫孫則誠清湘縣尉鎰征東行¶
省理問所知事鏞改名九成珍州儒學正是為表¶
　　　元贈承事郎同知深州事崔君墓表¶
往年予客金陵真定崔原道建南行臺人職剛膓疾惡¶
<pb:KR4d0446_WYG_069-6a>¶
勇於赴義以予泥古不徇今言行或相契暇隙數數過¶
從子嚞亦來問學南臺仕九十月朝命受廣西憲囑丁¶
艱改授廣東憲囑任滿選充星子縣尹縣𨽻南昌路與¶
予所居同為江西道俾嚞造予求文文其考承事君之¶
墓石承事君諱傑字彦卿其先臨川人臨降淄三郡俱¶
有墓墳高祖某任金擢巍科曽祖某宣武將軍扈親王¶
鎮河南柘城縣因而家焉祖某為儒不仕父某母孟氏¶
夀近一百嵗國朝既得河南地徙遺民實北邉君奉父¶
<pb:KR4d0446_WYG_069-6b>¶
母自柘城徙真定之元氏縣倉卒就道程期逼迫上世¶
誥勅譜諜悉委棄中途而去乘更革之㑹取爵位者不¶
一君獨闢菜圃蔬耕種自樂寛厚謙讓儀度有古長者¶
風聞人善亟稱不絶口聞人惡戚然懼其䧟罪罟里人¶
闘閱輒不即官府而詣君判曲直公誠能服人心故也¶
廓廓有容忍或肆凌侮待以一笑彼自愧恧而止延祐¶
庚申七月之望疾終于家年八十四子貴贈承事郎同¶
知深州事配馮氏勤儉克相養姑至孝先卒年五十贈¶
<pb:KR4d0446_WYG_069-7a>¶
宜人子男三長道原字君章次某字君美季天瑞字君¶
祥女二適曺適張孫男五徳嚞允誠愚女二曽孫男三¶
女一君章混混流俗中毅然特異今觀其家之所積若¶
是有良考固宜有名嗣嚞之學文進進立身揚顯未可¶
涯也為書所聞以表于墓前¶
　　　石城胡際叔妻徐氏墓表¶
贑士胡亷言曰亷家在石城至元末廣之劇冦駐贑境¶
當路不亟殄平受其降而許其留俘掠殺戮自若羣不¶
<pb:KR4d0446_WYG_069-7b>¶
逞相挺而起環二三百里罹其凶害遑遑奔竄先父字¶
際叔己丑春避冦病卒于途先母徐氏儥簪弭以葬亷¶
甫九嵗弟紹甫六嵗二女兄㓜徳已適頼㓜端未行冦¶
勢益張其冬往依舅氏僉謂亂世殺禮多婚庚寅春以¶
次女兄適廖舅家難久居轉依長女兄冦息始復故里¶
滿目蒿萊死者過半田無人耕一二鄰舊雖為編茅葢¶
頭然稿無生意莫可安栖依近族依逺族依内親依外¶
親或半月或一月或二三月靡有定止如是又數年乃¶
<pb:KR4d0446_WYG_069-8a>¶
還草廬之中習耕寥間荒凉人所不堪亷捆履賣卜弟¶
造箬笠母隆冬練衣晝夜不下機不停梭共營二子一¶
母之衣食不死於凍餒幸爾亷年二十出訓䝉童嵗得¶
所奉助養自是饑寒頗紓越五六年母不待終養大徳¶
乙巳十一月十九日棄其孤而從先父於地下哀哉吾¶
母慧性警敏豫見㡬微避冦之初遇一舊識荷戈而趨¶
語先父曰左右前後皆冦指示其澤可以藏匿既至先¶
母疑焉從而之它其夜冦果即彼所又嘗一族偕行搬¶
<pb:KR4d0446_WYG_069-8b>¶
挈行李先母督促甚急衆莫曉解行速向前者薄暮達¶
邑有二鹽商行緩殿後被冦追及殞命相去僅二里許¶
亂離之後不知三世墳墓所在母足穿草履攜亷徧處¶
尋訪深入荆棘叢中衣罫面傷不憚彌度經三四年遂¶
獲識認曽祖考妣祖考妣及叔之墳凡五祖考殯淺土¶
棺壞母慟哭㡬絶易棺而窆適廖之女兄未半年間冦¶
虜其夫不歸夫兄抑使改嫁私受人聘女兄誓死不從¶
聘者髙其義不願彊婚而罷蔬食箭笄不釋喪服一十¶
<pb:KR4d0446_WYG_069-9a>¶
七年終于夫家亷伶仃孤苦日事薪水稍暇母令求書¶
以讀儻值良友遣亷親炙亷粗識數字能書姓名以此¶
之故吾母諱貴頁生宋淳祐癸夘備厯艱危無愠無怨¶
男不廢所學女不二所夫皆母之敎母卒時㢘未娶今¶
有妻有子矣思為卧氷負米而不可得延祐己未克啟¶
藂葬母于栢里之頼田哀哀劬勞欲報罔極敢以為先¶
生告予觀胡母之貧而處患難胡安之少而守志節胡¶
亷年垂五十而哀慕不忘亦可謂賢母貞女孝子已一¶
<pb:KR4d0446_WYG_069-9b>¶
家萃三善行尤難也既嘉歎之罔斁因為叙次所言俾¶
以表于其母之墓¶
　　　故月舫翁熊君墓表¶
古豫章郡之豐城縣令稱龍興路之富州州之著姓熊¶
最盛姓則同而族各異横岡之熊有號月舫翁者宋淳¶
祐庚戌九月二十五日卒距至順庚午二十一年矣其孫¶
為從事撫郡因公過予始求其大父墓石之文嗚呼晩¶
矣明年夏翁之壻雷芑將其妻兄雷震之命而來請益¶
<pb:KR4d0446_WYG_069-10a>¶
力雷震自述其父之行曰吾父軀幹豐肥坐立凝重温¶
和莊肅罔或傲惰同里尚書雷公宜中妻以弟之女孝¶
親順長治家斬斬父命為伯父顗後同父之兄先歿撫¶
育其孤遺若已子保䕶其生殖若已業内宗外戚待之¶
曲當晨夕詣先祠定省如親之存出入必一至四時薦¶
享禮甚謹里惡少肆暴潛俾鎮服雖供給公上迎徠師¶
旅未嘗乘時倚勢以作威豪猾漁獵於人必析以理無¶
所避惕排難解紛不憚勞谷費酬酢敏練䝉恵者恩之¶
<pb:KR4d0446_WYG_069-10b>¶
賢士大夫時造吾門州尹陳侯元顯嘗留題云窈窕清¶
流環稻隴參差層閣負松岡父年艾耆齒髪不少衰飲¶
雖多不亂孰不期以上夀豈謂下夀而終乎葬於泪湖¶
之橦山予辭其請不能得乃為叙其槩焉翁之配雷氏¶
至元甲子年卒子男七今存者曰雷震曰霦曰霖其三¶
其四其五皆已逝其三出後異姓女一雷芑壻也孫男¶
女十七曽孫男女七鵬升公之名㓜程翁之字月舫者¶
其自號也¶
<pb:KR4d0446_WYG_069-11a>¶
　　　故奉義大夫安定州達魯花赤秃忽赤墓表¶
皇元奉議大夫安定州之元侯秃忽赤皇慶癸丑六月¶
卒明年甲寅三月葬滑州白馬縣石佛村之先塋十有¶
九年矣侯之子哈喇那海任江西省員外郎乃囑前掾¶
史楊送來索文以表其父之墓澄卧病山間久聞員外¶
在省之贊畫今閱其父元侯之行蹟又知世美之有自¶
也侯䝉古人寓居滑之白馬縣考馬哥以軍功長千夫¶
嘗從軍而身有傷已出舍三十里侯年甫十六追及代¶
<pb:KR4d0446_WYG_069-11b>¶
行在軍能力戰渡江南伐累獲功賞本國言語暨别國¶
言語俱精儒書吏文亦闖其樊充江西省通事樞宻行¶
院立徙行院通事行院廢仍行省通事如初至元壬辰¶
授從事郎興國路通山縣達魯花赤政聲上徹湖廣行¶
省平章答剌罕選克本省通事平章遷江浙省丞相侯¶
隨入覲薦為江浙行省副都鎮撫未㡬丞相進位中書¶
左丞相奏充都省通事大徳乙巳授承務郎吉州路總¶
管府判官官滿改判衡州官官滿陞奉議大夫安定州¶
<pb:KR4d0446_WYG_069-12a>¶
達魯花赤未赴以疾終于衡年六十有九時長子在朝¶
奔喪來至偕次子夘兀那海䕶柩歸葬侯心地坦易徳¶
量恢𢎞接物謙抑待士尤厚每談析經理書生遜服皇¶
子鎮南王征交趾還駐武昌世祖皇帝頗以兵出無功¶
咎之侯奉行省命赴都禀奏㫖謂所奏不明進來使問¶
狀都省丞相以侯入見侯敷陳周悉上意頓釋惻然動¶
愛子之念遣使賜食賜酒䦌慰其艱棘皇子嘉侯能回¶
天怒遺幣馬以報此其専對之長也從江西右丞督運¶
<pb:KR4d0446_WYG_069-12b>¶
古城軍粮廣州海賊前梗侯犯難搏戰賊潰運道遂通¶
右丞賞以白金食器從江西平章討瑞州冦侯奮力剿¶
殺賊敗悉俘其黨平章賞以賊屬二十口從湖廣右丞¶
討廣西賊有功乂受白金器皿之賞武昌百里外三虎¶
食民牛畜居者徙避行者阻隔侯從省官出捕一虎咆¶
哮前衝平章馬驚墮地侯一箭中虎以已所騎坐馬扶¶
掖平章上馬馳去得脱於危平章還省壯其勇且義此¶
其武藝之優也長一縣佐兩郡遺愛在民去而見思在¶
<pb:KR4d0446_WYG_069-13a>¶
通山時邑民供給驛置道里迂迴甚以為苦侯詣省辨¶
訴俾蘄黄之民供淮北之驛通山之民供江北之驛各¶
適其便彼此之民感徳在衡州時重修公廨侯慮吏胥¶
並縁騷動乃具飲饌延致富户捐已俸為倡勸其輸財¶
以助擇亷幹人掌出納不經吏手科配新棛宏麗未半¶
嵗而功畢侵擾不及於民前此運糧之官交納倘有欠¶
少例責舟人賣舟以償不足則儥及子女侯督湖南海¶
運糧數十萬躬親視其槩量受納者雖强悍侯不可欺¶
<pb:KR4d0446_WYG_069-13b>¶
竟無虧耗舟人得免填欠之害前此造舟之家率至破¶
産葢以官吏苛迫貪求故也侯造運船五十艘召屬邑¶
議其制度約以期限聽民自為時加勉勞執役之工民¶
樂其寛爭先辦集未踰月而舟成民省勞費此其官政¶
之善也聽訟斷獄不假刑威咸得其情他處疑事不决¶
上司輒委訊鞠守職謹恪持身亷慎於官長同僚恭而¶
有禮於府史胥徒嚴而有恩上自朝廷大臣下自閭閻¶
小民見者莫不加敬加愛治家動遵禮法其事親也孝¶
<pb:KR4d0446_WYG_069-14a>¶
妣黄氏年八十餘養致其樂喪致其哀其事長也悌家¶
産寳器讓與其兄忽里哈赤而以貧儉自處其撫㓜也¶
慈有過則循循善誘朂以劬學閨門之内雍雍如也夫¶
人劉氏河西匡族封元城縣君淑懿柔順内助多所匡¶
益男二長哈喇那海由内臺監察御史兵部員外郎僉¶
淮東江北道肅政亷訪司事為江西等處行中書省左¶
右司之貳娶昭文館大學士榮禄大夫白雲平章之女¶
次夘兀那海襲受平江十字翼千户達魯花赤娶鎮守¶
<pb:KR4d0446_WYG_069-14b>¶
衡州張萬户之女女二敦武校尉右帥府百户伯顔將¶
仕郎肇慶路四㑹縣達魯花赤燕只哥其壻也孫男三¶
女一予觀古聖人有才難之歎以今世而論儒或不通¶
於吏吏或不通於儒而武之與文兩全者鮮侯家世用¶
武而文事克兼習尚好儒而吏事亦熟才而若是允謂¶
難也已况又有子不墜家聲繼今以往侯之&KR1015;冑名位¶
勲業有光于前奚翅如今也哉是以因其子之請而表¶
其美於墓石以諗方來焉¶
<pb:KR4d0446_WYG_069-15a>¶
　¶
　¶
　¶
　¶
　¶
　¶
　¶
　¶
<pb:KR4d0446_WYG_069-15b>¶
　¶
　¶
　¶
　¶
　¶
　¶
　¶
　呉文正集巻六十九¶
