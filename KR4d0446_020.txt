# -*- mode: mandoku-view; -*-
#+TITLE: 吳文正集
#+DATE: 2015-08-25 00:09:32.799401
#+PROPERTY: ID KR4d0446
#+PROPERTY: BASEEDITION WYG    
#+PROPERTY: JUAN 卷二十
<pb:KR4d0446_WYG_020-1a>¶
欽定四庫全書¶
　呉文正集卷二十¶
　　　　　　　　　　　　　元　呉澄　撰¶
　　序¶
　　　周易本説序¶
易者天地鬼神之奥而五經之原也夫豈易究㢤古魏¶
齊履謙伯恒父篤學窮經其志苦其思深其於易也悉¶
去諸儒支蔓之説而存其本著本説四巻其辭簡其法¶
<pb:KR4d0446_WYG_020-1b>¶
嚴能以一字一句該卦爻之義余讀之而有取焉於乾¶
之乾而曰上乾名下卦名於坤之黄裳而曰不外事無¶
上侵於蹇之來反來連而曰反二連三於觧之負且乘¶
而曰負四乘二以悔亡為功能掩過以無悔為功過俱¶
亡此其訓釋之善者也於屯之二曰辭之遜所以見覆¶
之危期之逺於以明守之堅於訟之三曰食舊徳則人¶
莫與争能従王事無成則人莫與争功於遯之三與上¶
曰係者情牽於私而功業非所勉肥者宏博自大而職¶
<pb:KR4d0446_WYG_020-2a>¶
事非所屑此其文義之暢者也無妄之妄謂史記作望¶
意尤明白則同乎先儒而擇之精坎三來之謂之為語¶
辭而不訓徃復彖来復謂一陽始生於冬至之後而謂¶
十月微陽已生者不然則異乎先儒而語之當姑舉其¶
槩如此他未暇徧舉嗚呼伯恒其知易教之以潔静精¶
微為貴與然其簡嚴太甚也觀者鮮或細玩而詳窺兹¶
盖未易與寡見謏聞議也或曰齊氏之説與子之説易¶
不盡同也予曰然彼之與予同者予固服其簡且嚴矣¶
<pb:KR4d0446_WYG_020-2b>¶
其不與予同者予敢是已之是而必人之同乎已㢤亦¶
将因其不同而致思焉則其同也其不同也皆我師也¶
伯恒學孤特行清介所守確乎不移予嘗與為寮友君¶
子人也非止經師而已¶
　　　春秋諸國統紀序¶
讀三百五篇之詩曰有美有刺也讀二百四十二年之¶
春秋曰有褒有貶也盖夫子既没而序詩傳春秋者固¶
已云然則非秦漢以後之儒創為是説也説經而迷於¶
<pb:KR4d0446_WYG_020-3a>¶
是也千午矣逮自朱子詩傳出人始知詩之不為美刺¶
作若春秋之不為褒貶作則朱子無論著夫孰従而正¶
之有惑有不惑者相半也邵子曰聖人之經渾然無跡¶
如天道焉春秋書實事而善惡形於其中矣至㢤言乎¶
朱子謂據事直書而善惡自見其㫖一也唐啖趙宋孫¶
劉而下不泥於傳有功於經者奚啻數十家然褒貶之¶
蔽猶未悉除必待宋末李吕而後不大惑夫其所謂褒¶
貶者以書時書月書日為詳畧其事以書爵書人書國¶
<pb:KR4d0446_WYG_020-3b>¶
為榮辱其君以書字書氏書名書人為輕重其臣而已¶
噫亊之或時或月或日也君之或爵或人或國也臣之¶
或字或氏或名或人也法一定而不易豈聖人有意於¶
軒輊予奪之㢤魏邑齊履謙伯恒父之説春秋則異是¶
不承陋襲故皆苦思深究而自得内魯尊周之外經書¶
其君之卒者十八國乃分彚諸國之統紀凡二十已所¶
特見各傅于經縷數旁通務合書法餘事闕而不録其¶
義視李則明决多其辭視吕則簡浄勝予之所可靡或¶
<pb:KR4d0446_WYG_020-4a>¶
不同間有不同亦其求之太過爾而非苟為言也不具¶
九方臯相馬之眼者又烏能識之伯恒父之篤志經學¶
知之雖乆晚年獲覩其二書之成寧不快於心歟二書¶
謂何易春秋也¶
　　　周易輯説序¶
易之道其大如天其廣如地其悉偹也如天地間之萬¶
物靡所不有世之説易者各隨所見苟不悖於理其為¶
言也必有可觀無他易廣大悉偹無不包羅無不該徧¶
<pb:KR4d0446_WYG_020-4b>¶
故也金谿曾先生諱子良在宋兩貢于鄉擢進士科仕¶
至縣令晚節隠居講授以通經學古能詩能文為後進¶
師臨川饒宗魯逰其門毎日授易所聞皆能記憶師既¶
卒乃祖述其意撰著新辭文口談之質俚如傳註之純¶
雅名曰周易輯説意或未安不敢輙改盖有漢儒治經¶
守家法之遺意焉先生之年吾父黨也素所敬慕者今¶
因所輯得窺前軰之所學又嘉宗魯之能守其師説也¶
是以為之序云¶
<pb:KR4d0446_WYG_020-5a>¶
　　　中庸簡明傳序¶
中庸傳道之書也漢儒雜之於記禮之篇得存於今者¶
幸爾程子表章其書以與論語孟子並然藴奥難見讀¶
者其可易觀㢤程子數數為學者言所言微妙深切盖¶
真得其傳於千載之下者非推尋測度於文字間也至¶
其門人吕㳺楊侯始各有註朱子因之著章句或問擇¶
之精語之詳矣唯精也精之又精鄰於巧唯詳也詳之¶
又詳流於多其渾然者巧則裂其粲然者多則惑雖然¶
<pb:KR4d0446_WYG_020-5b>¶
此其疵之小也不害其為大醇廬陵劉君惟思良貴甫¶
以朱子章句講授攷索玩繹五六十年年八十乃纂其¶
平日教人者筆之於紙辭簡義明倣夫子説蒸民詩之¶
法始學最易於通習恵不淺也夫漢儒説稽古累數萬¶
言而鄭康成於中庸二十九字止以十二字註之朱子¶
深有取焉然則良貴父之簡明是亦朱子意也而見之¶
不同者不曲徇澄少讀中庸不無一二與朱子異後觀¶
饒氏伯輿父所見亦然恨生晚不獲就質正今良貴父¶
<pb:KR4d0446_WYG_020-6a>¶
吾父行也皇慶元年夏其子秘書監典簿復初官滿南¶
歸相遇於東淮出其父書以示澄讀之竟既知先軰用¶
功之不苟而良貴父亦已下世疇昔所願質正於伯與¶
父者今又不獲従良貴父而訂定三人之不同各有不¶
同三卒未能以合於一也則又烏乎不悵焉以悲故為¶
識其左而還其書於典簿氏¶
　　　春秋集傳釋義序¶
古之學者醇厚篤實不肯背其師説予觀公羊氏糓梁¶
<pb:KR4d0446_WYG_020-6b>¶
氏之徒既傳其師之説以為傳而其間有特稱子公羊¶
子子糓梁子者又以著其師之所自言也嗚呼此其所¶
以為三代以上之人與漢儒治經亦謹家法不以毫髪¶
臆見亂其所聞唐之陸淳初師啖氏啖卒而師啖之友¶
趙氏遂合二師之説為纂例為辨疑等書至今啖趙之¶
學得以存於世者陸氏之功也新安俞臯其學慱其才¶
優其質美従其鄉之經師趙君學春秋恪守所傳通之¶
於諸家述集傳釋義經文之下融㑹衆説擇之精語之¶
<pb:KR4d0446_WYG_020-7a>¶
審粹然無疵經後偹載三傳胡氏傳以今日所尚也玩¶
經下所釋則四傳之是非不待辨而自明可謂専門而¶
通者矣予喜其有醇厚篤實之風乃為序其巻首趙君¶
名良鈞宋末進士及第授脩職郎廣徳軍教授宋亡不¶
復仕臯字心逺居朱子之鄉與人論經一則曰趙先生¶
云二則曰趙先生云學而能若是者鮮㢤予是以喜之¶
之深也¶
　　　字體正訛序¶
<pb:KR4d0446_WYG_020-7b>¶
自𨽻興於秦而篆廢於漢其初不過圖簡便以適已而¶
已漢𨽻之流為晉𨽻則又専務姿媚以悦人妍巧千状¶
見者無不愛學者竭其精力以摸擬之而患不似也夫¶
字者所以傳經載道述史記事治百官察萬民貫通三¶
才其為用大矣縮之以簡便華之以姿媚偏旁㸃畫浸¶
浸失真弗省弗顧惟欲以悦目為姝何其小用之㢤漢¶
晉而後若唐若宋聲明文物之盛各三百年頗有肯尋¶
斯籀之緒上追科斗鳥跡之遺者視漢晉為優然亦間¶
<pb:KR4d0446_WYG_020-8a>¶
見爾不易得也就二代而論唐之能者超於宋宋之能¶
者多於唐餘風猶未泯番易呉正道承家世文獻工篆¶
書不惟筆法之工并究字體之原以所訂偏旁一帙示¶
予予毎慨古藝之不絶如綫而忽值斯人焉如之何而¶
不喜之之深耶¶
　　　貞觀政要集論序¶
夏有天下四百五十餘年商有天下六百三十餘年周¶
有天下八百六十餘年三代以後享國之乆唯漢與唐¶
<pb:KR4d0446_WYG_020-8b>¶
唐之可稱者三君而已太宗文皇帝身兼創業守成之¶
事納諫求治勵精不倦其效至於米㪷三錢外戸不閉¶
故貞觀之盛有非開元元和之所可及而太宗卓然為¶
唐三宗之冠史臣呉兢類輯朝廷之設施君臣之問對¶
忠賢之諍議萃成十巻曰貞觀政要事覈辭質讀者易¶
曉唐之子孫奉為祖訓聖世亦重其書澄偹位經筵時¶
嘗以是進講焉夫過唐者漢孝文之恭儉愛民可鏡也¶
超漢者夏大禹之好善言惡㫖酒可規也繼夏者商成¶
<pb:KR4d0446_WYG_020-9a>¶
湯之不邇聲色不殖貨利可師法也周監二代郁郁乎¶
文文武之徳旦奭之猷具載二南二雅周頌之詩召誥¶
立政無逸之書義理昭融教戒深切率而由之其不上¶
躋㤗和景運之隆乎然譬之行逺必自邇譬之登髙必¶
自卑則貞觀改要之書何可無也撫士戈直考訂音釋¶
附以諸儒論説又足開廣將来進講此書者之視聼其¶
所禆益豈少哉¶
　　　甲子年表圖序¶
<pb:KR4d0446_WYG_020-9b>¶
宋司馬文正公作資治通鑑倣春秋左氏傳編年法而¶
不書甲子天下不一統之時不備各國之年故又節約¶
正書撰目録三十巻用史記十二諸侯年表之例標嵗¶
陽嵗陰之號於上載諸僣偽國之年於下徽國文公朱¶
先生因之而脩綱目直書甲子幹支大書卜習以别國¶
統離合明如日星矣然巻帙浩繁披閲匪易或有以紀¶
年甲子列為圖者極便覧觀而不無缺畧也樂安陳景¶
徳皓首劬書博考厯代諸國紀年起上古以逮於今萃¶
<pb:KR4d0446_WYG_020-10a>¶
成一編名甲子年表之圖間附事跡一二筆削俱有意¶
義逺者傳疑近者傳信悉無所苟李㤗同邑士也喜其¶
書偕友王開抄寫㸃校将鋟木以廣其傳用心之公可¶
尚已予是以題其卷端云¶
　　　太𤣥準易圖序¶
夫𤣥之於易猶地之於天也天主太極而緫元氣元氣¶
轉而為三統在𤣥則謂之三元三元轉而為九州九州¶
轉而為二十七部二十七部轉而為八十一首首有九¶
<pb:KR4d0446_WYG_020-10b>¶
賛賛分晝夜而剛柔之用見矣故元之賛七百二十九¶
而有竒以應三百六旬有六日之度盖本出乎元氣而¶
作者也太極生兩儀兩儀生四象四象生八卦八卦因¶
而重之為六十四故易有乾坎艮震巽離坤兊八卦以¶
司八節又以坎離震兊四正之卦二十四爻以司二十¶
四氣以復臨㤗大壮夬乾過遯否觀剥坤十有二卦以¶
司七十二候節也氣也候也既各有統矣然周天之度¶
未見其所司也於是又去四正之卦分取六十卦衍而¶
<pb:KR4d0446_WYG_020-11a>¶
伸之為三百六十爻各司其日則周天三百六十度而¶
寒暑進退之道陰陽之運備矣盖本乎太極而作者也¶
由是觀之則天地各有生成之數而相為表裏之用故¶
天數西行上承而左轉者在地之元氣也地數東行下¶
順而右運者在天之太極也太極運三辰五星於上元¶
氣轉三統五行於下此所謂成變化而行鬼神者也所¶
謂𤣥之於易猶地之於天者如斯而已凖而作之不亦¶
宜乎若夫分天度列次舍序氣候明卦爻冠首賛位列¶
<pb:KR4d0446_WYG_020-11b>¶
八重先以夜賛布諸外然後晝賛首位爻象候卦氣宫¶
分度數次諸内復㑹於辰極而𤣥易顯仁藏用之道循¶
乎數者可見矣是故始於上元甲子天正朔旦日躔牛¶
宿之初後四千六百一十七年復㑹於太初之上元者¶
元之賛也自上元甲寅青龍之首氣起未濟之九四後¶
三萬一千九百二十年復㑹於太極之上元者易之爻¶
也原始要終究其所窮則體用雖殊其歸一而已矣¶
　　　春秋綱常序¶
<pb:KR4d0446_WYG_020-12a>¶
春秋以道名分此言雖出荘氏而先儒有取焉以其二¶
字足以該一經之義也古今春秋傳註家奚翅百數或¶
間得其義而能悉該其義者盖未之見淮西張鑑所述¶
春秋綱常不自措一辭但於毎行書字有髙低而已觀¶
其叙例大義炳然正名定分無以踰此簡而嚴嚴而簡¶
真可羽翼聖經以垂訓戒于千萬世㫖㢤書乎予故識¶
其篇端¶
　　　古今通紀序¶
<pb:KR4d0446_WYG_020-12b>¶
易敘伏羲神農黄帝氏書起堯舜及夏商周此帝王傳¶
系之見於經者秦而下有史可稽伏羲以前異書所載¶
則荒誕不足徴已舊日紀厯代傳系之書皆始伏羲而¶
訖宋今清江何君增益其舊纂記靡遺逮至國朝一統¶
之盛美㢤書乎雖未嘗讀史亦一覽而知古今之大槩¶
其子璋孫以刻本示予予甚珍之乃為題其巻首中間¶
亂臣賊子背叛篡弑竊大位改年號或不數年或不踰¶
年或不數月或不踰月而誅夷殄絶者當别作一條表¶
<pb:KR4d0446_WYG_020-13a>¶
其大逆不可與乘時割據之國同稱僣偽何君名岳生¶
在宋受父澤廕将仕郎紹定壬辰進士隆興通守嵩之¶
之子也晚嵗竆居講授不求聞達其文昭晰従順宜於¶
程試堪為今日進士之師云¶
　　　四書名考序¶
朱子之釋四書義理精矣然所引用人名及其事實初¶
學或有所未詳清江周良佐慱攷偹述俾人名事實坦¶
然明白間又發揮其辭語通暢其㫖趣於讀者誠有資¶
<pb:KR4d0446_WYG_020-13b>¶
予雖老亦願得此編常寘書案間豈特可為初學之益¶
而已㢤¶
　　　易説綱要序¶
清江楊明夫與予同嵗生自少工進士業國朝既復貢¶
舉時年六十餘矣欣欣然就舉至八十猶未已其篤好¶
盖如是觀所編易説綱要程朱為之本而他諸説附焉¶
将以淑其子孫年老而志不衰可尚也夫有能因其所¶
説擇其相近者玩繹而踐行之則可以立身可以應世¶
<pb:KR4d0446_WYG_020-14a>¶
及其乆也得易之用而深於易雖希於聖不難也然則¶
是編也豈特為楊氏子孫所習而已㢤明夫名士龍今¶
年七十九視强壮無以異¶
　　　臨川王文公集序¶
唐之文能變八代之弊追先漢之蹤者昌黎韓氏而已¶
河東栁氏亞之宋文人視唐為盛唯廬陵歐陽氏眉山¶
二蘇氏南豐曾氏臨川王氏五家與唐二子相伯仲夫¶
自漢東都以逮於今駸駸八百餘年而合唐宋之文可¶
<pb:KR4d0446_WYG_020-14b>¶
稱者僅七人焉則文之一事誠難矣㢤荆國文公才優¶
學慱而識髙其為文也度越軰流其行卓其志堅超超¶
富貴之外無一毫利欲之汨少壮至老死如一其為人¶
如此其文之不易及也固宜宋政和間官局編書諸臣¶
之文獨臨川集得預其列靖康之禍官書散失私集竟¶
無完善之本弗如歐集曽集老蘇大蘇集之盛行於時¶
也公絶類之英間氣所生同時文人雖或意見素異尚¶
且推尊公文口許心服毎極其至而後来卑陋之士不¶
<pb:KR4d0446_WYG_020-15a>¶
滿其相業因并廢其文此公生平所謂流俗胡於公之¶
死後而猶然也金谿危素好古文慨公集之零落搜索¶
諸本增補校訂緫之凡若干巻比臨川金陵麻沙浙西¶
數處舊本頗為偹悉請予序其成噫公之文如天之日¶
星地之海嶽奚資於序而公相業所或不滿者亦鮮究¶
其底裏何也公負盖世之名遇命世之主君臣宻契殆¶
若菅葛主以至公至正之心欲堯舜其民臣以至公至¶
正之心欲堯舜其君然而公之學雖慱所未明者孔孟¶
<pb:KR4d0446_WYG_020-15b>¶
之學也公之才雖優所未能者伊周之才也不以其所¶
未明未能自少徒以其所已明已能自多毅然自任而¶
不回此其蔽也一時之議公者非偏則私不惟無以開¶
其蔽而亦何能有以愜公論㢤論之平而當足以定千¶
載是非之真者其唯二程朱陸四子之言乎¶
　　　通典序¶
古先聖人竭心思以治其天下必立法度以繼其心思¶
而貽永乆紀載尚存者書有禹貢禮有周官是已司馬¶
<pb:KR4d0446_WYG_020-16a>¶
遷之八書班固之十志倣效禹貢周官者也以後諸史¶
之所紀載大率皆祖遷固然各代不相聯絡國異家殊¶
渙無統屬至唐杜佑乃合周秦以来之法度萃為一書¶
分食貨選舉職官禮樂兵刑州郡邉防九類凡二百巻¶
名曰通典使求治之主佐治之臣志在興禮樂修政刑¶
者考證於此而損益之所因所草近如指掌故先哲鉅¶
儒亦有取焉不以其為記纂之書而少之也况今以時¶
務策試進士酌古凖今尤不可以無所考證則此書寧¶
<pb:KR4d0446_WYG_020-16b>¶
不為有實用乎惜無善本旴守谷侯治郡之暇将崇文¶
物精擇詳校鋟板郡庠命直學呉漙來索序引其措意¶
逺矣此書既成侯及一郡之士無不明習法度它日進¶
當要路儻時有剏建而身與其間必能光輔聖君賢相¶
制作之盛事則此書之功其有補於國家豈小㢤侯名¶
嵓輔河南人¶
　　　綱常明鑑序¶
三綱二紀人之大倫也五常之道也君為臣之綱其有¶
<pb:KR4d0446_WYG_020-17a>¶
分者義也父為子之綱其有親者仁也夫為妻之綱其¶
有别者智也長㓜之紀其序為禮朋友之紀其任為信¶
之二紀者亦不出乎三綱之外何也因有父子也而有¶
兄弟以至於宗族其先後以齒者一家之長㓜也因有¶
君臣也而有上下以至於儔侣其尊卑以等者一國之¶
長㓜也因有兄弟也而自同室以至於宗族其互相助¶
益者同姓之朋友也因有上下也而自同僚以至於儔¶
侣其互相規正者異姓之朋友也舉三綱而二紀在其¶
<pb:KR4d0446_WYG_020-17b>¶
中故緫謂之綱常人之所以為人而異於物者以其有¶
此綱常之道也旴江呉琢纂輯經史傳記所載嘉言善¶
行凡有繫於五倫者聚為一書名曰綱常明鑑人能以¶
此為鑑可以為人矣予喜其書之有禆於世教也於是為¶
之題其端云¶
　　　曾子音訓序¶
夫子既没傳其道者曽子子思孟子也漢書藝文志有¶
曽子十八篇子思二十三篇孟子十一篇孟子書即今¶
<pb:KR4d0446_WYG_020-18a>¶
孟子七篇及趙岐所黜外書四篇是也子思子書無傳¶
焉史記孔子世家謂子思作中庸中庸果在二十三篇¶
之内乎曽子書存者十篇而已漢戴徳取之入大戴禮¶
記戴聖又采十篇之一入小戴禮記祭義篇中宋清江¶
劉清之病曽子之粹言有非十篇所該别輯新曽子七¶
篇篇分内外雜朱子識其巻首予竊玩繹惜其釐析之¶
猶未精也意欲以論語大學孟子所有為内篇而小戴¶
記所采大孝一篇則附於内以小戴記曽子問與内則¶
<pb:KR4d0446_WYG_020-18b>¶
諸篇所載為外篇而大戴記所存立事等九篇則附於¶
外就中擇其言之粗者并諸家羣書之言共為雜篇然¶
又思之若論語若大學若孟子若小戴記人所常讀曽¶
子遺言未嘗不接乎耳目是書雖不輯庸何傷惟古曽¶
予十篇文字多缺誤不可不考正豫章周逷參合諸本¶
訂其同異明其音訓用志不苟可謂篤好曽氏之書者¶
矣逷字立中醇厚愿樸少有餘力工於詩今又歛工詩¶
之華敦劬書之實其益詎可涯也㢤¶
<pb:KR4d0446_WYG_020-19a>¶
　¶
　¶
　¶
　¶
　¶
　¶
　¶
　¶
<pb:KR4d0446_WYG_020-19b>¶
　¶
　¶
　¶
　¶
　¶
　¶
　¶
　呉文正集巻二十¶
