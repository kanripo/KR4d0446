# -*- mode: mandoku-view; -*-
#+TITLE: 吳文正集
#+DATE: 2015-08-25 00:09:32.470621
#+PROPERTY: ID KR4d0446
#+PROPERTY: BASEEDITION WYG    
#+PROPERTY: JUAN 提要
<pb:KR4d0446_WYG_000-1a>¶
欽定四庫全書¶
　呉文正集¶
　　提要¶
　　　　(臣/)等謹按呉文正集一百巻元呉澄撰澄有¶
　　　　易纂言已著録是集為其孫當所編永樂丙¶
　　　　戌其五世孫爟所重刋後有爟䟦曰支言集¶
　　　　一百巻私録二巻皆大父縣尹公手所編類¶
　　　　刋行於世不幸刻板俱燬於兵火舊本散落¶
<pb:KR4d0446_WYG_000-1b>¶
　　　　雖獲存者間亦殘缺迨永樂甲申始克取家¶
　　　　藏舊刻本重壽諸梓篇類巻次悉仍其舊不¶
　　　　敢更改惟巻首増入年譜神道碑行狀國史¶
　　　　傳以冠之但舊所缺簡遍求不得完本今故¶
　　　　止將殘缺篇題列於各巻之末以俟補續云¶
　　　　云則此本乃殘缺之餘非初刻之舊矣然檢¶
　　　　其巻尾缺目惟十七巻徐君順詩序一篇五¶
　　　　十四巻題趙天放桃源巻後一篇五十七巻¶
<pb:KR4d0446_WYG_000-2a>¶
　　　　題約説後一篇又三十七巻滹南王先生祠¶
　　　　堂記末註此下有缺文而已所佚尚不多也¶
　　　　初許衡之卒詔歐陽元作神道碑及澄之卒¶
　　　　又詔揭徯斯撰神道碑首稱皇元受命天降¶
　　　　真儒北有許衡南有呉澄所以恢宏至道潤¶
　　　　色鴻業有以知斯文未䘮景運方興云云當¶
　　　　時盖以二人為南北學者之宗然衡之學主¶
　　　　於篤寔以化人澄之學主於著作以立教故¶
<pb:KR4d0446_WYG_000-2b>¶
　　　　世傳魯齋遺書僅寥寥數巻而澄於注解諸¶
　　　　經以外訂正張子邵子書旁及老子荘子太¶
　　　　元樂律八陣圖葬經之類皆有撰論而文集¶
　　　　尚裒然盈百巻衡之文明白朴質達意而止¶
　　　　澄則詞華典雅往往斐然可觀據其文章論之¶
　　　　澄其尤彬彬乎呉當所編過於求備片言隻¶
　　　　字無不収拾有不必存而存者未免病於稍¶
　　　　濫然此亦南宋以來編次遺集之通弊亦不¶
<pb:KR4d0446_WYG_000-3a>¶
　　　　能獨為當責矣乾隆五十四年二月恭校上¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
